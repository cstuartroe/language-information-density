Lamentations 1

1: ike a! tenpo wan la, jan mute mute li lon ma tomo Jelusalen. tenpo ni la, jan ala li lon. tenpo wan la, ma tomo Jelusalen li suli tawa ma ale. tenpo ni la, ona li kama sama meli pilin ike tan moli pi mije ona. tenpo wan la, ona li sama meli lawa; ma ante ale li sewi e ona. tenpo ni la, mi mute pi ma tomo Jelusalen li kama sama jan anpa pali.

2: tenpo pimeja la, mi mute li pana ike e telo tan oko. telo oko li lon poka sinpin. jan ala pi jan olin ale li pana e pona tawa mi. tenpo pini la, jan lawa mute pi ma ante li pona tawa mi. tenpo ni la, ona ale li kama jan ike tawa jan ale pi ma tomo Jelusalen.

3: jan li tawa weka e kulupu Juta. ona li jan anpa pali li pilin ike mute. ona li lon ma ante li ken ala jo e awen pona. jan ike ona li lanpan e ona. ona li ken ala weka.

4: jan ala li lon nasin pi nena Sijon tan ni: lon ma ni la, jan ala li kama li wan e moku suli sewi. jan ala li tawa lupa suli ona pi kama insa. jan sewi ona li mu. meli lili pi ma tomo Jelusalen li pana e telo tan oko tan ni: ona li pilin ike mute.

5: jan ike tawa mi mute li anpa e ma tomo li wawa. sewi Jawe li pana e ike tawa kulupu pi ma tomo Jelusalen tan pali ike ale ona. jan li lanpan e jan lili pi ma tomo Jelusalen li tawa e ona lon ma ante.

6: tenpo pini la, ma tomo Jelusalen li ma tomo pi pona lukin mute. tenpo ni la, ona li pona lukin ala. kasi ma li lon ala la, soweli pi palisa lawa li moli tan wile moku; jan lawa pi ma tomo li sama soweli ni. ona li wawa lili. tan ni la, ona li ken ala tawa wawa tan jan ike.

7: kulupu jan pi ma tomo Jelusalen li pilin ike li tawa kepeken nasin mute li toki insa e ni: tenpo pini la, ma tomo mi li suli. taso tenpo ni la, jan ike tawa mi mute li lanpan e ma tomo. jan ala li pana e pona tawa kulupu jan. jan ike li pakala e ma tomo li pana e kalama uta musi.

8: jan pi ma tomo Jelusalen li pali ike mute. nasin ni la, ma tomo li kama sama len jaki. tenpo pini la, jan li sewi e ma tomo. tenpo ni la, ona li ike mute tawa jan sama. jan sama li lukin e ni: ma tomo li kama anpa ike. tenpo ni la, jan pi ma tomo li mu li len e sinpin ona tan ni: ona li apeja mute.

9: ma tomo li kama jaki tan ni: jan ona li pali ike. jan ona li wile ala sona e ni: ma tomo li kama seme. tenpo ni la, ma tomo li pakala. jan ala li pana e pona tawa kulupu jan. kulupu jan li toki wawa e ni: sewi Jawe o lukin e ni: mi mute li pilin ike tan ni: jan ike li anpa e mi.

10: jan ike li lanpan e mani ale, e ijo pona ale pi mi mute. mi lukin e jan utala pi ma ante. ona li olin sewi ala e sewi Jawe li tawa insa pi tomo sewi. jan pi ma ante o tawa ala insa pi tomo ni!

11: jan pi ma tomo li mu li alasa e moku. ona li pana esun e ijo pona tan ni: ona li wile e moku li wile moli ala. ona li toki e ni: sewi Jawe o lukin e mi mute; mi ike tawa jan ale.

12: jan pi nasin poka o! lukin la, sina wile ala sona e pakala pi mi mute. sina lukin lon ale la, jan ante ala li pilin ike sama mi. sewi Jawe li pana e ike tawa mi tan ni: ona li pilin utala tawa mi.

13: ona li pana e seli tan kon sewi. seli ni li seli lon insa pi mi mute. supa ma la, ona li pana e ilo alasa tawa noka mi, li weka e ken mi pi tawa noka. ona li weka tan mi. tenpo suno ale la, mi wawa lili.

14: sewi Jawe li kama e ni: pali ike pi mi mute li kama suli tawa mi. ona li wan e pali ike lon anpa lawa mi. tenpo pini la, mi wawa. sewi Jawe li kama e ni: mi kama wawa lili. ona li ken e ni: jan utala li lanpan e mi mute. taso mi ken ala utala e ona.

15: sewi Jawe li lukin e jan utala wawa pi mi mute li pana e kalama uta musi tawa ona. ona li kama e kulupu suli pi jan utala tan ni: ona li pakala e jan utala lili mi. jan li pali e telo loje nasa la, ona li pakala noka e kili lili lon lupa. nasin sama la, sewi Jawe li pakala noka e kulupu Juta.

16: ni ale la, mi pana e telo tan oko. oko mi li pana e telo mute. jan ala li pana e pona tawa mi. poka mi la, jan ala li pana e wile tawa mi. jan ike tawa mi mute li anpa e mi. tenpo kama la, jan lili mi li jo ala e ijo pona.

17: kulupu pi ma tomo Jelusalen li open e luka li wile e pana pona la, jan ala li pana e pona tawa mi. kulupu pi jan Jako la, sewi Jawe li kama wile e ni: ma lon poka la, jan li kama ike tawa mi li lukin e ma tomo Jelusalen sama len jaki.

18: sewi Jawe li pali tawa mi la, ale li pona tan ni: mi kute ala e toki lawa pi sewi Jawe. jan ale lon ale o kute e mi o lukin e ni: mi mute li pilin ike mute. tenpo pini la, mi jo e mije lili mute e meli lili mute. tenpo ni la, jan li lanpan e ona li tawa e ona lon ma weka.

19: mi mute li toki wile tawa jan pona e ni: o pana e pona tawa mi. taso ona li wile ala pana pona. jan sewi mi en jan lawa mi li lukin e moku la, ona li moli tan wile moku.

20: sewi Jawe o lukin e ni: mi mute li pilin ike mute. insa mi li pilin pakala. mi pilin anpa tan ni: mi kute ala e sina. nasin pi ma tomo la, jan ike li moli e jan kepeken palisa utala. jan li moli tan wile moku.

21: mi mute li mu la, jan li kute e mi. taso jan ala li kama pana e pona tawa mi. sewi Jawe o, mi pakala tan sina. jan ike li pilin pona tan ni: ona li lukin e pali sina. taso o kama e tenpo pi wile sina. jan ike tawa mi o pilin ike sama mi!

22: sewi Jawe o lukin e pali ike pi jan ike o pana e ike tawa ona! sina pana e ike tawa mi tan pali ike mi; nasin sama la, o pana e ike tawa ona! mi toki tawa sina tan ni: mi pilin ike mute; mi mu mute; mi pilin anpa mute.

Lamentations 2

1: sewi Jawe li pilin utala mute tawa mi mute. tan ni la, ona li len e ma tomo Jelusalen kepeken kon telo pimeja. tenpo wan la, ma tomo Jelusalen li ma tomo pi pona lukin. tenpo ni la, ona li kama pakala tan sewi Jawe. sewi Jawe li pana e ike tawa kulupu Isale la, ona li weka tan tomo sewi ona kin lon ma tomo Jelusalen.

2: sewi Jawe li pakala e tomo pi kulupu Juta. ona li pali olin ala. ona li pilin utala mute la, ona li pakala e tomo wawa pi ma Juta. tan ona la, ma mi en jan lawa mi li kama apeja. sewi Jawe li weka e ona.

3: sewi Jawe li pilin utala mute la, ona li anpa e kulupu Isale. jan ike li utala e mi mute la, sewi Jawe li wile ala awen e mi. seli wawa li pakala e ale; nasin sama la, sewi Jawe li pakala e kulupu Isale.

4: ona li sike lili e ilo alasa, li wile moli e mi mute kepeken palisa utala lili; mi sama jan ike tawa ona. ona li kama moli e jan olin pi mi mute e kulupu mama mi. ona li pilin utala mute tawa jan pi ma tomo Jelusalen. pilin utala ona li sama seli.

5: sewi Jawe li kama sama jan ike tawa kulupu Isale, li pakala e tomo suli pi mi mute e tomo wawa. ona li weka e jan mute pi ma tomo Jelusalen. tan ona la, mi pilin ike tan weka pi jan moli, mi pana e telo tan oko.

6: tan ona la, tomo sewi ona li kama pakala sama tomo lili lon ma kasi. tan ona la, mi mute li weka e sona pi tenpo ale sewi e sona pi tenpo suno wan sewi. tan ona la, jan li weka wawa e jan lawa mi e jan sewi mi, tan ni: sewi Jawe li pilin utala mute tawa ona.

7: sewi Jawe li weka wawa tan supa sewi ona tan tomo sewi ona. ona li ken e ni: jan ike pi mi mute li pakala e sinpin pi tomo sewi mi e sinpin pi tomo suli mi. tenpo wan la, mi kalama wawa pona lon tenpo sewi. nasin sama la, jan ike li kalama wawa pona lon tomo sewi pi sewi Jawe.

8: sewi Jawe li wile e ni: sinpin pi ma tomo mi o kama pakala. lukin la, ona li nanpa e sinpin, li pakala e sinpin. lukin la, tan ona la, tomo suli palisa en sinpin li pana e telo oko.

9: ma tomo la, lupa suli pi kama insa en palisa pi pake lupa li pakala. jan lawa en jan ona pi pana sona li tawa ma ante. tenpo ni la, jan ala li pana e sona pi lawa sewi tawa kulupu jan. tenpo ni la, jan pi toki sewi li kama ala jo e sitelen insa sewi; sewi Jawe li pana ala e sitelen insa tawa ona.

10: ma tomo Jelusalen la, jan mije pi tenpo suli li awen lon ma anpa, li toki ala. ona li jo e len ike pi linja kasi wawa, li pana e ko lon lawa. ma tomo Jelusalen la, jan meli lili li anpa; sinpin ona li anpa tawa ma.

11: oko mi li wawa ala tan telo oko. mi pilin ike mute lon kon insa. jan mi mute li moli la, mi pilin ike, mi wawa ala. jan lili kin en jan sin kin li moli lon nasin tan wile moku.

12: ona li kalama wawa tawa mama e ni: mi wile e moku e telo! nasin pi ma tomo la, ona li kama anpa sama jan pi pakala sijelo. tenpo en tenpo en tenpo la, ona li moli lon luka mama.

13: jan pi ma tomo Jelusalen o! mi ken ala toki e ijo tawa pona sina. jan ala li pilin ike sama sina. mi sona ala e ni: mi o pali e seme tawa pona sina. pakala sina li suli sama telo suli suli. jan ala li ken pona e ma tomo sina.

14: jan sina pi toki sewi li toki e ni: mi lukin e sitelen insa tan sewi Jawe. ona li toki e lon ala e ike. ona li toki ala e pali ike sina la, ona li awen ala e sina tan tawa weka. ona li ike e sina kepeken toki ona tan ni: toki ona li lon ala.

15: jan ale li tawa lon poka sina la, ona li musi ike tawa sina, li tawa wawa e lawa ona, li toki ike tawa sina. ona li toki e ni: “ni li ma tomo suli Jelusalen anu seme? ma tomo ale la, ni li ma tomo pona mute anu seme? tan ma tomo ni la, jan pi ma ale li pilin anu pilin pona a?

16: tenpo ni la, jan ike tawa mi mute li musi ike tawa sina, li toki ike, li kalama ike kepeken kiwen uta. ona li toki e ni: “mi pakala e ona! mi wile mute e ni; tenpo ni la, wile mi li kama!”

17: sewi Jawe li pali e wile ona. tenpo suli pini la, ona li toki e ni: mi wile pakala e sina. tenpo ni la, ona li pali e wile ona. ona li pakala e ma tomo, li pana pona ala. ona li ken e jan ike la, jan ike li anpa e sina. ona li ken e jan ike la, jan ike li wawa.

18: mi wile e ni: sinpin pi ma Jelusalen o kalama wawa tawa sewi Jawe! tenpo ale la, jan pi ma Jelusalen o pana e telo tan oko! telo oko sina o telo sama linja telo tawa! o pini ala e pilin ike; o pini ala e pana telo tan oko!

19: tenpo pimeja ale la, o kama sewi lon noka, o kalama wawa e pilin sina tawa sewi Jawe. o sewi e luka sina, o toki wile tawa ona. sewi Jawe o pana e pona tawa jan lili mi pi kama moli. leko nasin la, ona li kama anpa tan wile moku.

20: sewi Jawe o lukin o toki insa lon ni: tenpo seme la, sina ike e jan sama ni? tenpo wan la, mama meli li awen olin e jan lili ona; tenpo ni la, mama meli li moku e jan lili ona.

21: jan moli pi suli ale li lon nasin. palisa utala pi jan ike li moli e jan mije lili e jan meli lili; sijelo moli ona li lon nasin. sina pilin utala mute la, ona li kama moli tan sina. sina moli e ona sama soweli. sina pana e pona ala tawa ona.

22: sama moku suli sewi la, sina kama e jan ike tawa mi mute; tan nasin ale la, ona li utala e mi. tenpo ni la, sina pilin utala mute la, jan ala li weka awen. tenpo wan la, mi mute li awen olin e jan lili; tenpo ni la, jan ike li moli e ona.

Lamentations 3

1: mi ike a! sewi Jawe li pana e ike tawa mi tan ni: sewi Jawe li pilin utala.

2: tan ona la, mi tawa noka lon pimeja suli kepeken suno ala.

3: tenpo suno ale la, tenpo mute la, ona li pana e ike tawa mi.

4: tan ona la, selo mi en sijelo mi kama pakala sama ijo pi tenpo suli.

5: tan poka ale la, ona li pana e pilin ike kon e pilin ike sijelo tawa mi.

6: ona li pana anpa e mi lon pimeja. mi sama jan moli pi tenpo suli lon lupa.

7: ona li pali e sinpin sike, li pana e linja kiwen suli lon mi la, mi ken ala weka.

8: mi kalama wawa, mi toki wile tawa ona. taso ona li kute ala e toki mi.

9: ona li pake e nasin mi kepeken kiwen, li nasa e nasin mi.

10: ona li awen tan ni: sama soweli wawa la, ona li wile alasa e mi sama soweli ante.

11: ona li weka e mi tan nasin, li pakala wawa e mi, li weka tan mi. jan ala li lon poka mi.

12: ona li sike lili e ilo alasa, li pana wawa e palisa utala lili tawa mi.

13: palisa pi poki ona li kama lon insa suli pi sijelo mi.

14: jan ale mi li kalama uta musi tan mi. tenpo ale la, ona li kalama e kalama musi ike tawa mi.

15: sewi Jawe li pana e ike suli tawa mi. mi sama jan pi moku pi telo jaki a!

16: ona li pakala e kiwen uta mi kepeken ma kiwen. ona li pakala noka e mi.

17: tenpo ni la, ale li pona ala tawa mi. pona li weka tan sona mimi awen sona ala e awen pona mi.

18: mi toki insa e ni: tenpo ni la, mi wile ala lon tenpo suli. mi wile ala kama jo e pona tan sewi Jawe!

19: mi toki insa e ike mi e weka mi la, mi moku e telo ike mute.

20: mi awen sona e ike mi li pilin anpa mute.

21: taso mi pilin e ni: pona li kama. mi ni tan ni:

22: tenpo ala la, sewi Jawe li pini e olin tawa mi mute. tenpo ala la, ona li pini e pana pona tawa mi.

23: tenpo ale la, mi mute li sona pi pona ona. tenpo suno open ale la, ona li pana e pona tawa mi.

24: ni la, mi toki insa e ni: mi wile e sewi Jawe taso. pona la, mi awen tawa kama ona.

25: sewi Jawe li pona tawa ale wile ona tawa ale wile pona ona.

26: mi mute o awen tawa kama pi sewi Jawe; ona li awen e mi.

27: mi mute li jan pi tenpo lili la, ike la, mi mute o awen.

28: jan o awen pi wan taso kepeken toki ala. tan sewi Jawe la, ona li pilin ike.

29: ona o awen supa lon ko ma; sinpin ona o anpa tawa ma. tenpo ni kin la, ona li ken jo e pilin pi kama pona.

30: jan li utala e mi mute lon poka sinpin la, mi o pana e poka sinpin ante tawa utala ona. jan li toki ike tawa mi, mi o awen tan ike.

31: sewi Jawe li weka ala lon tenpo ale.

32: tenpo la, ona li pana e ike tawa mi mute. taso tenpo la, ona li pana pona tan ni: tenpo ale la, ona li olin e mi.

33: ona li pana e ike tawa jan la, jan li pilin ike la, ona li pilin pona ala.

34: jan li pakala e jan anpa la,

35: jan li kute ala e lawa pi sewi Jawe la,

36: jan li ike e jan suli pi nasin lawa la, sewi Jawe li lukin e ijo ale ni anu seme?

37: sewi Atona li lon ala e ijo la, jan li ken ala lon e ijo.

38: pona en ike li kama ala kama tan uta pi sewi Elowin?

39: tan seme la, jan lon li pali ike la, ona li toki ike e ni: pana ike li lon tawa ona?

40: mi mute o alasa o lukin e nasin insa pi mi mute, o kama sin tawa sewi Jawe.

41: mi mute o sewi e pilin e luka tawa sewi Elu.

42: mi mute li kute ala e sina, li pali ike. sina weka ala e pali ike mi.

43: sina len e sina lon pilin utala. sina alasa e mi mute. sina moli ike e mi; sina pana pona ala tawa mi.

44: kon telo la, sina len e sina tawa ni: sina kute ala e toki sewi pi mi mute.

45: sina pali e ni: mi mute li jaki tawa jan ante.

46: jan ike ale li toki ike lon mi.

47: mi mute li pilin monsuta, li lon ilo alasa. pakala li kama tawa mi.

48: tan oko mi la, telo linja li telo tan ni: meli lili pi kulupu jan mi li pakala.

49: telo tan oko mi li pini ala e telo, tawa tenpo ni:

50: sewi Jawe li lukin anpa tan sewi.

51: oko mi li pana e pilin ike mute tawa mi tan meli pi ma tomo mi.

52: tan ala la, jan ike li alasa e mi sama waso.

53: ona li pana wawa e mi lon lupa suli, li pana wawa e kiwen mute tawa lawa mi.

54: telo li kama tawa sewi pi lawa mi. mi toki e ni: mi weka.

55: sewi Jawe o! tan anpa pi lupa suli la, mi kalama e nimi sina.

56: sina kute e toki mi ni: mi toki wile e pana pona sina la, o pini ala e kute sina.

57: tenpo suno pi kalama mi la, sina kama lon poka mi, sina toki e ni: o pilin ala monsuta!

58: sewi Jawe o, sina awen toki e mi, sina awen e lon mi.

59: sina lukin e pali ike tawa mi. o pana e nasin lawa pona tawa mi.

60: sina lukin ale e ni: jan ike li wile pali ike tawa mi.

61: sewi Jawe o, ona li toki ike tawa mi, li wile pali ike tawa mi la, sina kute ale e ona.

62: tempo ale la, uta pi jan ike li toki ike pi kalama lili lon mi.

63: o lukin e ona! ona li awen monsi, li awen noka la, ona li kalama e kalama musi ike tawa mi.

64: ona li pana e ike tawa mi; o pana e ike sama tawa ona.

65: o pana e wawa ala pi pilin insa tawa ona. o pana e wawa ike tawa ona.

66: pilin utala sina la, o alasa e ona, o pakala e ona tan ma.
