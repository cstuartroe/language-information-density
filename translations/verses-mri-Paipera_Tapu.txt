Joshua 1

1: Nā, i muri iho i te matenga o Mohi, o te pononga a Ihowā, ka kōrero a Ihowā ki a Hohua, ki te tama a Nunu, ki te tangata a Mohi, ka mea,

2: “Kua mate a Mohi, tāku pononga. Nā, whakatika, whiti atu i tēnei Horano, a koe me tēnei iwi katoa, ki te whenua ka hoatu nei e ahau ki a rātou, arā ki ngā tama a Īharaira.

3: Ko ngā wāhi katoa e takahia e ngā kapu o ō koutou waewae kua hoatu e ahau a reira ki a koutou, ka rite ki tāku i kōrero ai ki a Mohi.

4: Ko te rohe ki a koutou kei te koraha, kei Repanōna nei, ā te awa nui atu ana, arā te awa Uparati, ko te whenua katoa o ngā Hiti, ā tae noa ki te Moana Nui, ki te toenetanga o te rā.

5: E kore tētahi e kaha ki te tū ki tōu aroaro i ngā rā katoa e ora ai koe. I a Mohi ahau, ka pērā anō ahau ki a koe; e kore ahau e whakarere i a koe, e kore hoki e mawehe i a koe.

6: “Kia kaha, kia māia rawa; māu hoki tēnei iwi e whakawhiwhi ki te whenua i oati ai ahau ki ō rātou mātua kia hoatu ki a rātou.

7: Heoi, kia kaha, kia tino māia rawa ki te pupuri, ki te mahi i ngā ture katoa i whakahaua ki a koe e Mohi, e tāku pononga; kei peka kē koe i reira ki matau, ki mauī rānei, kia tika ai tāu i ngā wāhi katoa e haere ai koe.

8: Kei whakarērea e tōu waha tēnei Pukapuka o te Ture; engari kia ū ōu whakaaro ki reira i te ao, i te pō, kia mau ai koe ki te mahi i ngā mea katoa kua oti te tuhi ki reira; mā reira ka whai wāhi ai koe i tōu huarahi, mā reira hoki koe ka kake ai.

9: Kāhore ianei ahau i whakahau ki a koe? Kia kaha, kia māia; kaua e wehi, kaua hoki e pāwera; nō te mea kei a koe a Ihowā, tōu Atua, i ngā wāhi katoa e haere ai koe.”

10: Nā, ka whakahau a Hohua i ngā rangatira o te iwi, ka mea,

11: “Haere rā waenganui o te puni, ka whakahau i te iwi, ka mea: ‘Takā he ō mō koutou; nō te mea kia toru ake rā ka whiti koutou i te Horano nei, ka haere ki te tango i te whenua ka hōmai nei e Ihowā, e tō koutou Atua, kia nohoia e koutou.’ ”

12: I kōrero anō a Hohua ki ngā Reupeni, ki ngā Kari, ki tētahi tānga hoki o te iwi o Mānahi, i mea,

13: “Kia mahara ki te kupu i whakahau ai a Mohi, te pononga a Ihowā ki a koutou, i mea ai: ‘E mea ana a Ihowā, tō koutou Atua, i a koutou kia okioki, ka hōmai hoki e ia tēnei whenua ki a koutou.’

14: Ko ā koutou wāhine, ko ā koutou tamariki, me ā koutou kararehe, me noho ki te whenua i hoatu e Mohi ki a koutou i tēnei taha o Horano, ko koutou ia, ko ngā mārohirohi katoa, me haere tōpuni atu i te aroaro o ō koutou tuākana, hei whakauru mō rātou;

15: kia meinga rā anō e Ihowā ō koutou tuākana kia okioki, kia pēnā me koutou, ā, kia whiwhi rātou ki te whenua ka hōmai nei e Ihowā, e tō koutou Atua, ki a rātou. Kātahi koutou ka hoki ai ki te whenua i riro nei i a koutou, ka noho ai hoki ki te wāhi i hoatu e Mohi, e te pononga a Ihowā, ki a koutou i tēnei taha o Horano, i te putanga mai o te rā.”

16: Nā, ka whakahoki rātou ki a Hohua, ka mea: “Ko ngā mea katoa e whakahaua e koe ki a mātou ka meatia e mātou, ā, ka haere hoki mātou ki ngā wāhi katoa e ungā ai mātou e koe.

17: Ko tō mātou rongo ki a Mohi i ngā mea katoa, ka pērā anō tō mātou rongo ki a koe; kia noho rā ia a Ihowā, tōu Atua, ki a koe, me ia hoki i noho ki a Mohi.

18: Ahakoa ko wai te tangata e tutū ki tāu whakahau, e kore hoki e rongo ki āu kupu, ki ngā mea katoa e whakahau ai koe ki a ia, me whakamate. Ko koe ia kia kaha, kia māia!”

Joshua 2

1: Nā, ka tonoa atu e Hohua, e te tama a Nunu, ētahi tāngata tokorua i Hitimi hei tūtei puku atu, i mea ia, “Tīkina, tirohia te whenua, me Heriko hoki.” Nā, haere ana rāua, ā, ka tae ki te whare o tētahi wahine kairau, ko Rahapa tōna ingoa, ā, ka moe i reira.

2: Nā, ka kōrerotia ki te kīngi o Heriko, ka meatia, “Nanā, kua tae mai ētahi tāngata ki konei i te pō nei, nō ngā tama a Īharaira, he whakataki i te whenua.”

3: Nā, ka tonoa atu e te kīngi o Heriko ki a Rahapa, ka mea, “Whakaputaina mai ki waho ngā tāngata i haere mai nā ki a koe, i haere atu nā ki tōu whare; i haere mai hoki rāua he mātaki i te whenua katoa.”

4: Nā, ka hopu te wahine rā ki ngā tāngata tokorua, ā, hunā iho e ia; ā, ka mea atu ia, “He tika i haere mai ngā tāngata ki ahau, heoi, kīhai ahau i mōhio nō hea rānei rāua.

5: Ā, nō te wā o te tūtakitanga o te kūwaha, nō te mea ka pōuri nei, ka puta atu aua tāngata ki waho. Kāhore ahau e mōhio i haere aua tāngata ki hea. Kia hohoro te whai i muri i a rāua; ka mau hoki rāua i a koutou.”

6: (Kāhore ia, kua kawea rāua e ia ki runga ki te tuanui, ā, hunā ana rāua ki ngā kakau rīnena i horahorangia e ia ki runga i te tuanui.)

7: Nā, ka whai ngā tāngata i muri i a rāua nā te huarahi ki Horano ā tae noa ki ngā whakawhitinga; ā, nō te putanga atu anō o ngā kaiwhai i a rāua ki waho ka tūtakina te kūwaha.

8: Ā, kīanō rāua i takoto noa, nā, ka haere ake ia ki a rāua ki te tuanui,

9: ka mea ki aua tāngata, “E mōhio ana ahau kua hoatu te whenua nei e Ihowā ki a koutou, kua tau mai hoki te wehi o koutou ki a mātou, ā, kei te ngohe noa ngā tāngata katoa o te whenua nei i a koutou.

10: I rongo hoki mātou ki tā Ihowā whakamaroketanga i te wai o te Moana Whero i ō koutou aroaro, i tō koutou putanga mai i Īhipa; ki ngā mea hoki i meatia e koutou ki ngā kīngi tokorua o ngā Amori i tāwāhi o Horano, ki a Hihona rāua ko Oka, i hunā nei e koutou.

11: Ā, i tō mātou rongonga anō, ka ngohe noa ō mātou ngākau, kāhore atu hoki he tokonga ake o te wairua i roto i tētahi, nā koutou hoki; nō te mea ko Ihowā, ko tō koutou Atua, ko ia te Atua i te rangi i runga, i te whenua hoki i raro.

12: Nā, tēnā, oatitia mai a Ihowā ki ahau, i te mea kua atawhaitia nei kōrua e ahau, ka atawhai hoki koutou ki te whare o tōku matua, ā, ka hōmai he tohu pono ki ahau.

13: Ka whakaora hoki koutou i tōku pāpā, i tōku whaea, i ōku tungāne, i ōku tuākana, me ā rātou mea katoa, ā, ka araarai i a mātou kei mate.”

14: Nā, ka mea aua tāngata ki a ia, “Ko tō māua ora mō tō koutou, ki te kāhore koutou e whāki i tā māua take; ā tēnei ake, hei te hōmaitanga a Ihowā i te whenua ki a mātou, ka puta hoki tā mātou mahi atawhai, tā mātou mahi pono ki a koe.”

15: Nā, tukua iho ana rāua e ia ki tētahi taura nā te matapihi; kei te taiepa tonu hoki o te pā tōna whare, ā, noho ai ia i runga i te taiepa.

16: Ā, ka mea ia ki a rāua, “Haere ki te maunga, kei tūtaki ngā kaiwhai ki a kōrua; ka piri ai ki reira kia toru ngā rā, kia hoki mai rā anō ngā kaiwhai; kātahi kōrua ka haere i tō kōrua huarahi.”

17: Kātahi ka mea aua tāngata ki a ia, “E kore māua e whai hara mō tēnei oati āu i whakaoati nei koe i a māua.

18: Nanā, ina tae mai mātou ki tēnei whenua, herea te miro nei, te aho whero nei ki te matapihi i tukua iho nei māua e koe nā reira; ā, me whakahuihui mai ki a koe, ki roto ki te whare, tōu pāpā, me tōu whaea, me ōu tungāne, me te nohoanga katoa o tōu pāpā.

19: Nā, ahakoa ko wai te tangata e puta atu ana ki waho o ngā tatau o tōu whare, hei runga anō i tōna māhunga ōna toto, ko māua ia ka harakore; tēnā ko ngā tāngata katoa i roto tahi koutou i te whare, hei ō māua māhunga ōna toto, ki te pā atu tētahi ringa ki a ia.

20: Otiia, ki te kōrero koe i tā māua take, ka wātea māua i tāu oati i whakaoati nei koe i a māua.”

21: Anō rā ko ia, “Waiho i tā kōrua i mea nā.” Ā, tukua atu ana rāua e ia, ā, haere ana rāua; ā, herea ana e ia te aho whero ki te matapihi.

22: Nā, ka haere rāua, ā, ka tae ki te maunga, ā, noho ana i reira e toru ngā rā, ā, hoki noa ngā kaiwhai; ā, rapu noa ngā kaiwhai i a rāua i te huarahi katoa, ā, kāhore i kitea.

23: Kātahi ka hoki aua tāngata tokorua, ka heke iho i te maunga, ā, ka whiti, ka tae ki a Hohua, tama a Nunu, ka kōrero ki a ia i ngā mea katoa i pono ki a rāua.

24: Ā, ka mea rāua ki a Hohua, “Koia anō, kua hōmai e Ihowā te whenua katoa ki ō tātou ringa; ā, ngohe kau ngā tāngata katoa o te whenua i a tātou.”

Joshua 3

1: Nā, ka maranga wawe a Hohua i te ata, ā, ka tūria atu e rātou i Hitimi, ka tae ki Horano, ā, ia me ngā tama katoa a Īharaira, ā, moe ana ki reira i te mea kīanō i whiti noa.

2: Nā, i te paunga o ngā rā e toru, ka haere ngā rangatira nā waenganui o te puni;

3: ā, ka whakahau i te iwi, ka mea, “E kite koutou i te āka o te kawenata a Ihowā, a tō koutou Atua, i ngā tohunga hoki, i ngā Rīwaiti e amo ana, hei konā ka whakatika atu i ō koutou nohoanga, ka haere i muri.

4: Otiia, kia whai takiwā ki waenganui o koutou, o taua mea; kia rua mano whatīanga, he mea whanganga, mārie; kaua e whakatata ki taua mea, kia mōhio ai koutou ki te huarahi e haere ai koutou; kāhore nei hoki koutou i haere i tēnā huarahi i mua ake nei.”

5: Ā, i mea anō a Hohua ki te iwi, “Whakatapu i a koutou; ko āpōpō hoki a Ihowā mahi ai i ngā mea whakamīharo ki waenganui i a koutou.”

6: I mea anō a Hohua ki ngā tohunga, “Hāpainga ake te āka o te kawenata, haere i mua i te iwi.” Ā, hāpainga ana e rātou te āka o te kawenata, ā, haere ana i mua i te iwi.

7: Ā, ka mea a Ihowā ki a Hohua, “Ko āianei ahau tīmata ai te whakanui i a koe ki te aroaro o Īharaira katoa kia mōhio ai rātou, i a Mohi ahau, ka pērā anō ahau ki a koe.

8: Ā, māu e whakahau ki ngā tohunga e amo ana i te āka o te kawenata, e mea, ‘E tae koutou ki te tapa o te wai o Horano, me āta tū i roto i Horano.’ ”

9: Nā, ka mea a Hohua ki ngā tama a Īharaira, “Haere mai, whakarongo ki ngā kupu a Ihowā, a tō koutou Atua.”

10: Nā, ka mea a Hohua, “Mā konei koutou ka mōhio ai kei roto i a koutou te Atua ora, ā, ka peia rawatia e ia i tō koutou aroaro ngā Kanaani, ngā Hiti, ngā Hiwi, ngā Perihi, ngā Kirikahi, ngā Amori, me ngā Iepuhi.

11: Nanā, ko te āka o te kawenata a te Ariki o te ao katoa te haere nei i mua i a koutou ki roto o Horano.

12: Nā, motuhia ki a koutou kia tekau mā rua tāngata o ngā iwi o Īharaira, kia takikotahi te tangata o te iwi.

13: Ā, ina tatū ngā kapu o ngā waewae o ngā tohunga e amo ana i te āka a Ihowā, a te Ariki o te ao katoa, ki ngā wai o Horano, ka motuhia ngā wai o Horano, arā ngā wai e rere mai ana i runga; ā, ka tū ake, kotahi anō pūranga.”

14: Ā, nō te haerenga atu o te iwi i ō rātou tēneti ki te whakawhiti i Horano, me ngā tohunga hoki e amo ana i te āka o te kawenata i mua i te iwi.

15: Ā, i te taenga o ngā kaiamo i te āka ki Horano, i te tukunga atu hoki o ngā waewae o ngā tohunga e amo ana i te āka ki te taha o te wai; e ngawhā ana hoki a Horano ki runga i ōna pareparenga katoa i ngā rā katoa o te kotinga;

16: ko te tino tūranga o ngā wai e heke iho ana i runga, ara ake ana kotahi anō pūranga, i tawhiti noa atu i te pā i Ārama, i te taha o Haretana; ā, ko ngā wai e rere iho ana ki te moana o te mānia, ki te Moana Tote, mimiti ana, motu kē atu ana; ā, whiti ana te iwi i te ritenga atu o Heriko.

17: Ā, tū mārie ana ngā tohunga i amo nei i te āka o te kawenata a Ihowā i te wāhi maroke i waenganui o Horano, me te haere anō a Īharaira katoa ki tāwāhi nā te wāhi maroke, ā poto noa te iwi katoa te whiti i Horano.

Esther 1

1: Nā, i ngā rā i a Ahahueruha, arā a Ahahueruha i kīngi nei i Inia, ā tae noa ki Etiopia, kotahi rau e rua tekau mā whitu ngā kāwanatanga.

2: I aua rā, i te mea e āta noho ana a Kīngi Ahahueruha i runga i te torōna o tōna kīngitanga i Huhana, i te whare kīngi.

3: I te toru o ngā tau o tōna kīngitanga, ka tukua e ia he hākari mā āna rangatira katoa rātou ko āna tāngata. I tōna aroaro anō te hunga nunui o Pahia, o Meria, ngā tāngata rarahi, me ngā rangatira o ngā kāwanatanga,

4: i a ia e whakakite ana i te taonga me te korōria o tōna kīngitanga, i tōna hōnore, i tōna ātaahua nui, he maha ngā rā, kotahi rau e waru tekau ngā rā.

5: Nā, ka taka aua rā, ka tukua e te kīngi he hākari mā te iwi katoa i reira i Huhana, i te whare kīngi, mā te rahi, mā te iti, e whitu ngā rā, i te marae i te kāri i te whare o te kīngi.

6: Ko ngā hīpoki he mea mā, he kākāriki, he purū; ko ngā aho he rīnena pai, he mea pāpura, ko ngā mōwhiti i mau ai, he hiriwa; ko ngā pou he mapere; ko ngā takotoranga he kōura, he hiriwa; ā, ko te papa o raro he mapere whero, mā, kōwhai, mangu hoki.

7: Ko ngā kapu inu i hoatu mā rātou he oko kōura; rerekē tonu te āhua o tēnei oko, o tēnei oko; tōna nui anō o te wāina kīngi, rite tonu ki tā te kīngi tikanga.

8: I rite anō te inu ki tā te ture, kāhore he tohe; nā te kīngi taua tikanga i whakatakoto ki ngā rangatira katoa o tōna whare, ko tā te tangata i pai ai ko tāna tērā e mea ai.

9: I tukua anō e te kuīni, e Wahati, he hākari mā ngā wāhine i roto i te whare kīngi o Kīngi Ahahueruha.

10: I te whitu o ngā rā, i te mea e koa ana te ngākau o te kīngi i te wāina, ka mea ia ki a Mehumana rātou ko Pitita, ko Harapona, ko Pikita, ko Apākata, ko Tetara, ko Karakaha, ki ngā rangatira rūma tokowhitu i mahi i te aroaro o Kīngi Ahahueruha,

11: kia kawea mai te kuīni, a Wahati, ki te aroaro o te kīngi, me te karauna kuīni, kia whakakitea atu ai tōna ātaahua ki ngā iwi, ki ngā rangatira; he pai hoki tōna āhua.

12: Otiia kīhai a Kuīni Wahati i pai kia haere mai i tā te kīngi kupu i kōrerotia e āna rangatira rūma. Nā reira i riri rawa ai te kīngi, ā, mura ana tōna riri i roto i a ia.

13: Kātahi te kīngi ka kōrero ki ngā tāngata whai whakaaro i mōhio nei ki ngā tāima, ko tā te kīngi tikanga hoki ia, ki te hunga katoa e mōhio ana ki te ture, ki te whakarite tikanga;

14: ko Karahena hoki i tata ki a ia, ko Hetara, ko Aramata, ko Tarahihi, ko Merehe, ko Marahena, ko Memukana, arā ko ngā rangatira tokowhitu o Pahia, o Meria, i kite nei i te mata o te kīngi, ā, i noho hei tuatahi i te kīngitanga.

15: “Ki tā te ture, ko te aha kia meatia ki te kuīni, ki a Wahati, mōna kīhai i whakarite i te kupu a Kīngi Ahahueruha i kawea atu e ngā rangatira rūma?”

16: Nā, ka mea a Memukana i te aroaro o te kīngi rātou ko ngā rangatira, “Ehara i te mea ki te kīngi anake tā Kuīni Wahati hē; engari ki ngā rangatira katoa anō, ki ngā iwi katoa o ngā kāwanatanga katoa a Kīngi Ahahueruha.

17: Ka haere hoki te rongo o tēnei mahi a te kuīni ki ngā wāhine katoa, ā, ka whakahāwea ō rātou kanohi ki ā rātou tāne, ina ka kōrerotia, ‘I mea a Kīngi Ahahueruha kia kawea mai a Kuīni Wahati ki tōna aroaro, ā, kīhai tērā i haere mai.’

18: Ka pēnā anō āianei te kupu a ngā wāhine rangatira o Pahia, o Meria, kua rongo nei ki te mahi a te kuīni, ki ngā rangatira katoa a te kīngi. Nā, tērā e nui atu te whakahāwea me te riri.

19: “Ki te pai te kīngi, kia puta he kupu kīngi māna, me tuhituhi hoki ki roto ki ngā ture o ngā Pahi, o ngā Meri, kei taka, arā kia kaua a Wahati e haere mai ki te aroaro o Kīngi Ahahueruha; ko tōna kuīnitanga hoki kia hoatu e te kīngi ki tētahi atu e pai ake ana i a ia.

20: Ā, ka rangona tā te kīngi tikanga e whakatakoto ai ia puta noa i tōna kīngitanga nui nei, kātahi ngā wāhine katoa ka whakahōnore i ā rātou tāne, i te iti, i te rahi.”

21: Nā, pai tonu te kupu ki te whakaaro o te kīngi, o ngā rangatira; ā, rite tonu ki te kupu a Memukana tā te kīngi i mea ai.

22: I tukua hoki e ia he pukapuka ki ngā kāwanatanga katoa a te kīngi, ki tēnei kāwanatanga, ki tēnei kāwanatanga, he mea whakarite ki tō reira tikanga mō te tuhituhi, ki tēnei iwi, ki tēnei iwi, he mea whakarite ki tō reira reo, arā ko ngā tāne katoa hei rangatira i roto i ō rātou whare; ā, kia kōrerotia i te reo o tō reira iwi.

Esther 2

1: I muri iho i ēnei mea, i te mea kua mārie te riri o Kīngi Ahahueruha, ka mahara ia ki a Wahati, ki tāna i mea ai, ki te mea hoki i whakaritea mōna.

2: Nā, ka mea ngā tāngata a te kīngi i mahi nei ki a ia, “Kia rapua mai ētahi kōtiro ātaahua mā te kīngi.

3: Kia whakaritea hoki e te kīngi ētahi kaititiro puta noa i ngā kāwanatanga o tōna kīngitanga, ā, mā rātou e huihui mai ngā kōtiro ātaahua, he wāhina, ki Huhana, ki te whare kīngi, ki te whare wāhine, ki a Hēkai, ki tā te kīngi rangatira rūma, ko ia nei te kaitiaki o ngā wāhine; ā, kia hoatu ngā mea hei tahi mō tō rātou poke.

4: Nā, ko te kōtiro e pai ki tā te kīngi titiro, ko ia hei kuīni i te wāhi o Wahati.” Nā, pai tonu taua mea ki te whakaaro o te kīngi, ā, pērā ana anō ia.

5: I Huhana, i te whare kīngi tētahi tangata, he Hūrai, ko tōna ingoa ko Mororekai, he tama nā Haira, tama a Himei, tama a Kihi, he tangata nō Pineamine.

6: He mea whakaheke mai i Hiruhārama i roto i te whakahekenga i whakahekea ai a Hekonia kīngi o Hūrā, i tērā i whakahekea rā e Nepukaneha kīngi o Papurōna.

7: Nā, he mea atawhai nāna a Haraha, arā a Ehetere, te tamāhine a tōna matua kēkē; nō te mea kāhore ōna pāpā, i ōna whaea, ā, he ātanga taua kōtiro, he ātaahua; i te matenga hoki o tōna pāpā, o tōna whaea, ka tangohia ia e Mororekai hei tamāhine māna.

8: Heoi, ka rangona te kupu a te kīngi, me tāna ture, ā, ka tokomaha anō ngā kōtiro ka huihuia ki Huhana, ki te whare kīngi, ki te ringa o Hēkai, nā, ka mauria anō hoki a Ehetere ki te whare o te kīngi, ki te ringa o Hēkai kaitiaki wāhine.

9: Nā, he pai taua kōtiro ki tāna titiro, ka atawhaitia hoki e ia; i hohoro hoki tāna hōmai i ngā mea hei tahi mō tōna poke, me ērā atu mea anō māna, me ngā kōtiro tokowhitu i tika nei kia hoatu ki a ia, nō roto i te whare o te kīngi. I nekehia atu hoki ia, rātou ko āna kōtiro ki te wāhi pai rawa o te whare wāhine.

10: Kīhai i whakaaturia e Ehetere tōna iwi me ōna whanaunga; nā Mororekai hoki i ako ki a ia kia kaua e whakaaturia.

11: Nā, haere ai a Mororekai i tēnei rā, i tēnei rā, ki mua i te marae o te whare wāhine, kia mōhio ai ia kei te pēhea a Ehetere, ā, ka pēheatia rānei ia.

12: Ā, nō ka rite te wā mō tēnei kōtiro, mō tēnei kōtiro, e haere ai ki a Kīngi Ahahueruha, i te mea ka taka ōna marama kotahi tekau mā rua, ko te ritenga hoki ia mō ngā wāhine, ko reira hoki rite ai ngā rā mō te tahi o tō rātou poke, arā e ono ngā marama o te hinu maira, ā, e ono ngā marama o ngā mea kakara, o ērā atu mea anō e tahia ai te poke o ngā wāhine.

13: Ko te tikanga tēnei mō te haerenga atu o tētahi kōtiro ki te kīngi; ko ngā mea katoa i hiahia ai ia, i hoatu ki a ia, ā, ka riro i a ia i roto i te whare wāhine ki te whare o te kīngi.

14: I haere mai ia i te ahiahi, ā, i te ata ka hoki ki tō ngā wāhine whare tuarua, ki te ringa o Haahakata, o tā te kīngi rangatira rūma, ko ia nei te kaitiaki o ngā wāhine iti; heoi anō ōna haerenga mai ki te kīngi, kia hiahia rā anō te kīngi ki a ia, kia whakahuatia anō hoki tōna ingoa.

15: Ā, ka rite te wā e haere ai ki te kīngi a Ehetere tamāhine a Apihaira, a te matua kēkē o Mororekai, he mea tango nei hoki ia nā tēnei hei tamāhine māna, kīhai tērā i mea ki tētahi mea māna, heoi anō ko tā Hēkai i whakarite ai, ko ia nei tā te kīngi rangatira rūma, te kaitiaki o ngā wāhine. Nā, āhuareka rawa a Ehetere ki te titiro a te hunga katoa i kite i a ia.

16: Heoi, ka mauria a Ehetere ki a Kīngi Ahahueruha, ki tōna whare kīngi, i te tekau o ngā marama, ko Tepete hoki taua marama, i te whitu o ngā tau o tōna kīngitanga.

17: Nā, nui atu te aroha o te kīngi ki a Ehetere i tōna ki ngā wāhine katoa, āhuareka tonu ia, manakohia rawatia ana ia e ia i ngā wāhina katoa, pōtaea ana e ia te karauna kuīni ki tōna māhunga, meinga ana ia e ia hei kuīni i te wāhi o Wahati.

18: Kātahi ka tukua e te kīngi he hākari nui mā āna rangatira katoa rātou ko āna tāngata, arā te Hākari o Ehetere. I whakangāwaritia anō hoki e ia ngā mea ki ngā kāwanatanga, ā, hoatu ana ētahi hākari e ia, he mea i rite ki tā te kīngi tikanga.

19: Nā, i te rua o ngā huihuinga o ngā wāhine, kei te noho a Mororekai i te kūwaha o te kīngi.

20: Kīhai anō i whakaaturia e Ehetere ōna whanaunga me tōna iwi; ko tā Mororekai hoki tērā i ako ai ki a ia; i whakarite hoki a Ehetere i te kupu a Mororekai, i pērā me ia e whakatupuria ake ana i tōna whare.

21: I aua rā, i te mea e noho ana a Mororekai i te Kūwaha o te Kīngi, ka riri a Pikitana rāua ko Terehe, tokorua o ngā rangatira rūma a te kīngi, he kaitiaki i te tatau, ā, ka whai kia pā te ringa ki a Kīngi Ahahueruha.

22: Nā, kua mōhiotia taua mea e Mororekai, ā, ka whakaaturia e ia ki a Ehetere, ki te kuīni; kōrerotia ana e Ehetere ki te kīngi i runga anō i te ingoa o Mororekai.

23: Nā, ka oti taua mea te uiui, ā, ka kitea he tika, ka tāronatia rāua tokorua ki runga ki te rākau, ā, ka tuhituhia taua mea ki te pukapuka o ngā meatanga o ngā rā i te aroaro o te kīngi.

Esther 3

1: I muri i ēnei mea ka whakanuia e Kīngi Ahahueruha a Hāmana tama a Hamerata Akaki, hāpainga ana ia ki runga, whakanekehia ake ana tōna torōna ki runga ake i o ngā rangatira katoa e noho ana i a ia.

2: Nā, kei te tuohu, kei te koropiko ki a Hāmana ngā tāngata katoa a te kīngi i te Kūwaha o te Kīngi; ko tā te kīngi whakahau hoki tēnā mōna. Ko Mororekai ia kīhai i tuohu, kīhai i piko.

3: Kātahi ka mea ngā tāngata a te kīngi i te Kūwaha o te Kīngi ki a Mororekai, “He aha koe i takahi ai i tā te kīngi whakahau?”

4: Kōrero noa rātou ki a ia i ia rā, i ia rā, heoi kīhai ia i rongo ki a rātou. Nā, kōrerotia ana e rātou ki a Hāmana, kia kitea ai e ū rānei ngā mea a Mororekai; kua whakaaturia hoki e ia ki a rātou he Hūrai ia.

5: Ā, nō te kitenga o Hāmana kīhai a Mororekai i tuohu, kīhai i piko ki a ia, nā, kī tonu a Hāmana i te riri.

6: Otiia i whakahāwea tōna whakaaro ki te whakapā ringa ki a Mororekai anake, kua oti hoki te kōrero ki a ia te iwi o Mororekai. Nā reira i whai ai a Hāmana kia whakangaromia ngā Hūrai katoa i te kīngitanga katoa o Ahahueruha, arā te iwi o Mororekai.

7: I te marama tuatahi, arā i te marama Nihana, i te tekau mā rua o ngā tau o Kīngi Ahahueruha, ka makā te Puri, arā te rota ki te aroaro o Hāmana i tēnei rā, i tēnei rā, i tēnei marama, i tēnei marama ā te tekau mā rua rā anō, arā te marama Arara.

8: Nā, ka mea a Hāmana ki a Kīngi Ahahueruha, “Tēnei tētahi iwi kei te tohatoha haere, kei te marara noa atu i roto i ngā iwi o ngā kāwanatanga katoa o tōu kīngitanga; ā, ko ā rātou ture he rerekē i a ngā iwi katoa; kāhore hoki rātou e mahi i ā te kīngi ture. Nā, ehara i te mea pai mō te kīngi kia tukua tā rātou.

9: Ki te pai te kīngi, me tuhituhi kia whakangaromia rātou, ā, māku e pāuna atu kia tekau mano taranata hiriwa ki ngā ringa o te hunga mahi i tā te kīngi mahi, kia kawea ki ngā whare taonga o te kīngi.”

10: Nā, ka unuhia e te kīngi tōna mōwhiti i tōna ringa, ā, hoatu ana ki a Hāmana tama a Hamerata Akaki, ki te hoariri o ngā Hūrai.

11: Ā, ka mea te kīngi ki a Hāmana, “Ka hoatu te hiriwa ki a koe, te iwi anō hoki, kia meatia ki a rātou tāu e pai ai.”

12: Kātahi ka karangatia ngā karaipi a te kīngi i te marama tuatahi, i te tekau mā toru o ngā rā o taua marama, ā, ka tuhituhia ngā mea katoa i whakahaua e Hāmana ki ngā kāwana a te kīngi, rātou ko ngā kāwana iti o tēnei kāwanatanga, o tēnei kāwanatanga, ki ngā rangatira hoki o tēnei iwi, o tēnei iwi; ki tēnei kāwanatanga, ki tēnei kāwanatanga, he mea whakarite ki tō reira reo; i tuhituhia i runga i te ingoa o Kīngi Ahahueruha, hīri rawa ki te mōwhiti o te kīngi.

13: Nā, ka tukua ngā pukapuka kia kawea e ngā kaikawe pukapuka ki ngā kāwanatanga katoa a te kīngi, kia whakangaromia, kia patua, kia hunā ngā Hūrai katoa, te taitama, me te koroheke, ngā kōhungahunga, me ngā wāhine, kia kotahi tonu te rā, i te tekau mā toru o ngā rā i te tekau mā rua o ngā marama, arā o te marama Arara, kia pāhuatia hoki ō rātou taonga.

14: Ko ngā kōrero i tuhituhia, mō te ture kia hoatu ki ngā kāwanatanga katoa, i whakakitea nuitia ki ngā iwi katoa, kia tatanga ai rātou i taua rā.

15: Haere ana ngā kaikawe pukapuka, he mea whakahohoro e te kupu a te kīngi, i hoatu anō te ture i Huhana, i te whare kīngi. Nā, noho ana te kīngi rāua ko Hāmana ki te inu; raruraru tonu ia te pā, a Huhana.

Lamentations 1

1: Taukiri e! Noho mokemoke ana te pā i kī nei i te tangata! Ānō tōna rite he pouaru! Kua waiho hei hoatu takoha te mea i nui nei i roto i ngā iwi, te rangatira i roto i ngā kāwanatanga!

2: Nui atu tāna tangi i te pō, ā, kei ōna pāpāringa ōna roimata; i roto i te hunga katoa i aroha ki a ia, kāhore he kaiwhakamārie mōna; kua tinihanga ōna hoa ki a ia, kua meinga rātou hei hoariri mōna.

3: Kua haere a Hūrā ki te whakarau, he tangi hoki, he whakamahinga nui; kei te noho ia i roto i ngā tauiwi, kāhore e kitea e ia he tānga manawa. Kua hopukia ia e ōna kaiwhai katoa i roto i ngā wāhi kūiti.

4: Kei te tangi ngā ara o Hiona, nō te mea kāhore he tangata e haere mai ana ki te huihuinga nui. Kua ururuatia ōna kūwaha katoa, e auē ana āna tohunga, ko āna wāhina kei te pōuri, ā, ko ia, kei roto ia i te mamae.

5: Kua waiho ōna hoariri hei upoko, kei te noho hūmārie ōna hoa whawhai. Nō te mea kua whiua ia e Ihowā mō ōna hē maha. Kua riro āna tamariki hei pārau i te aroaro o te hoariri.

6: Kua wehe atu i te tamāhine a Hiona tōna nui katoa. Kua rite ōna rangatira ki ngā hāta kīhai i pono ki te wāhi kai, haere kahakore ana rātou i te aroaro o te kaiwhai.

7: E mahara ana a Hiruhārama i ngā rā o tōna tangi, o ōna wherūtanga, ki āna mea āhuareka katoa o ngā rā ō mua. I te takanga o tōna iwi ki roto ki te ringa o te hoariri, ā, kāhore he kaiāwhina mōna, ka kite ngā hoariri i a ia, ka kata ki ōna mutunga.

8: Nui atu te hara o Hiruhārama; nā reira ia i meinga ai, anō hei mea poke. Ko te hunga katoa i whakahōnore i a ia, whakahāwea ana ki a ia, nō te mea kua kite rātou i tōna tahangatanga; āe rā, kei te auē ia, kei te hoki ki muri.

9: Kei ōna kurupatu tōna poke, kāhore ōna mahara ki tōna whakamutunga; nā reira he hanga whakamīharo tōna tukunga iho ki raro; kāhore he kaiwhakamārie mōna. “E Ihowā, titiro mai ki tōku mate, kua whakahirahira hoki te hoariri i a ia!”

10: Kua wherahia atu te ringa o te hoariri ki runga ki āna mea āhuareka katoa; kua kite nei ia i ngā iwi e tomo mai ana ki tōna wāhi tapu, ērā i ako rā koe kia kaua rātou e uru ki tāu whakaminenga.

11: Kei te auē tōna iwi katoa, kei te rapu taro rātou; e hoatu ana e rātou ā rātou mea āhuareka hei utu kai, hei whakahauora ake mō te wairua. “Titiro mai, e Ihowā, whakaaro mai, kua whakahouhou hoki ahau.”

12: “He kāhore noa iho tēnei ki a koutou, e koutou e haere nei i te ara? Whakaaro mai, titiro mai, e rite ana rānei tētahi mamae ki tōku mamae, e mahia nei mōku, ki tā Ihowā nei whiu mōku i te rā i mura ai tōna riri?

13: “Kua tukua iho nei e ia i runga, he ahi ki ōku wheua, ā, e wera ana i tērā. Kua horahia e ia he kupenga mō ōku waewae, kua whakahokia ahau ki muri. Kua tukua ahau e ia ki te kāhore, ki te whakaruhi, ā pau noa te rā.

14: “Ko te ioka o ōku hē herea iho e tōna ringa, whiri rawa, kua eke ake ki runga ki tōku kakī; kua hē i a ia tōku kaha, kua tukua ahau e te Ariki ki te ringa tāngata, ā, kāhore ōku kaha ki te whakatika ake.

15: “Kua kore noa iho i te Ariki ōku mārohirohi katoa i roto i ahau; kua karangatia e ia he huihui ki ahau hei wāwāhi i āku taitama. Kua takatakahia e te Ariki te tamāhine wāhina a Hūrā, ānō he takahanga wāina.

16: “Nā ēnei mea ahau i tangi ai; ko tōku kanohi, tārere ana te wai o tōku kanohi. Nō te mea kei tawhiti atu i ahau te kaiwhakamārie hei whakahauora ake i tōku wairua. Ko āku tamariki kei te noho kau noa iho, nō te mea kua kaha te hoariri.”

17: Kua wherahia e Hiona ōna ringa; kāhore he kaiwhakamārie mōna. Nā Ihowā te whakahau mō Hākopa, hei hoariri mōna te hunga e karapoti ana i a ia; kua rite a Hiruhārama i roto i a rātou ki te wahine e paheke ana.

18: “He tika hoki a Ihowā; i whakakeke hoki ahau ki tāna kupu. Tēnā whakarongo mai, e ngā iwi katoa, titiro mai hoki ki tōku mamae; kua riro āku wāhina, āku taitama, i te whakarau.

19: “I karanga ahau ki te hunga i aroha ki ahau, heoi kei te tinihanga ki ahau; ko ōku tohunga, ko ōku kaumātua, hemo noa iho rātou i roto i te pā, i a rātou e rapu kai ana mā rātou hei whakahauora ake i ō rātou wairua.

20: “Titiro mai, e Ihowā, he mamae hoki tōku, e ohooho ana ōku whēkau; ko tōku ngākau hurikiko ana i roto i ahau; he nui noa atu hoki tōku whakakeke. I waho ko te hoari ki te whakamōtī, i roto kei te mate te rite.

21: “Kua rongo rātou kei te auē ahau, tē ai he kaiwhakamārie mōku. Kua rongo ōku hoariri katoa ki tōku matenga, koa ana rātou ki tāu i mea ai. Ka kawea mai e koe te rā i karangatia e koe, ā, ka rite rātou ki ahau.

22: “Kia tae tō rātou kino katoa ki tōu aroaro; meatia anō ki a rātou tāu i mea mai ai ki ahau mō ōku hē katoa. Ka maha nei hoki ōku auētanga; ko tōku ngākau whakaruhi rawa.”

Lamentations 2

1: Taukiri e! Te taupokinga a Ihowā i te tamāhine a Hiona ki te kapua, i a ia e riri ana! Kua makā iho e ia te ātaahua o Īharaira i runga i te rangi ki te whenua; kīhai anō i mahara ki tōna tūranga waewae i te rā i riri ai ia.

2: Kua horomia e te Ariki ngā nohoanga katoa o Hākopa, kīhai i tohungia; i a ia i riri rā, wāhia iho e ia ngā pā kaha o te tamāhine a Hūrā; tae tonu ki te whenua; poke iho i a ia te kīngitanga me ōna rangatira.

3: Pōutoa katoatia atu ana e ia te haona o Īharaira i tōna riri e mura ana. Whakahokia mai ana e ia ki muri tōna ringa matau i te aroaro o te hoariri. Ngiha mai ana ia ki a Hākopa, ānō he mura ahi e kai ana i tētahi taha, i tētahi taha.

4: Kua piko i a ia tāna kōpere, koia anō kei tā te hoariri; ko tōna ringa matau i a ia i tū rā, rite tonu ki tō te hoa whawhai, tukitukia ana e ia te hunga katoa i āhuareka mai ki te titiro atu; i roto i te tapenākara o te tamāhine a Hiona, ānō he ahi tōna riri e ringihia mai ana e ia.

5: Kua rite te Ariki ki te hoariri, kua horomia e ia a Īharaira; kua horomia e ia ōna whare kīngi katoa, kua whakamōtītia e ia ōna pā taiepa. Ā, kua whakanuia e ia te tangi me te auē o te tamāhine a Hūrā.

6: Kua tākiritia e ia tōna tīhokahoka, ānō nō te kāri; mōtī iho i a ia tōna wāhi whakaminenga. Kua meinga e Ihowā te huihui nui me te hāpati kia warewaretia i roto i Hiona, whakahāweatia iho e ia te kīngi rāua ko te tohunga i tōna riri e āritarita ana.

7: Kua pangā atu e te Ariki tāna āta, kua weriweri ia ki tōna wāhi tapu. Tukua atu ana e ia ngā taiepa o ō reira whare kīngi ki roto ki te ringa o te hoariri; kua hāmama rātou i roto i te whare o Ihowā, me te mea ko te rā o te hākari nui.

8: He whakaaro tō Ihowā mō te whakamōtī i te taiepa o te tamāhine a Hiona; kua oti te aho te whakamārō atu e ia, kāhore anō tōna ringa i pēpeke, whakangaro tonu ia. Nā reira, tangi ana i a ia te pekerangi me te taiepa; rāua ngātahi, ngohe kau.

9: Kua totohu ōna kēti ki roto ki te whenua; kua kore i a ia, kua whati hoki ōna tūtaki; kei roto tōna kīngi me ōna rangatira i ngā tauiwi, kāhore nei o reira ture; āe rā, kāhore āna poropiti e whiwhi ki te kite nā Ihowā.

10: Kei runga i te whenua ngā kaumātua o te tamāhine a Hiona e noho ana, whakarongo kau ana. Opehia ake e rātou he puehu ki runga ki ō rātou māhunga; whītiki rawa te kākahu taratara. Ko ngā wāhina o Hiruhārama, tuohu tonu ō rātou māhunga ki te whenua.

11: Matawaia rawa ōku kanohi i te roimata, e ohooho ana ōku whēkau, kua maringi tōku ate ki runga ki te whenua, he meatanga ki te wawāhanga o te tamāhine a tōku iwi; nō te mea hemo ana ngā kōhungahunga me ngā mea ngote ū i ngā huarahi o te pā.

12: Kei te kī atu rātou ki ō rātou whaea, “Kei hea he wīti, he wāina?” i a rātou e hemo ana, e pērā ana me te hunga kua patua ki ngā huarahi o te pā, e maringi ana ō rātou wairua ki ngā uma o ō rātou whaea.

13: Ko te aha tāku hei whakaatu ki a koe? Ko te aha e waiho e ahau hei āhua mōu, e te tamāhine a Hiruhārama? Ko wai e waiho e ahau hei rite ki a koe, e whakamārie ai ahau i a koe, e te tamāhine wāhina a Hiona? He nui hoki tōu pakaru, koia anō kei te moana; ko wai hei rongoā i a koe?

14: Ko ngā mea i kitea e ōu poropiti mōu, he teka, he mea horihori; kīhai anō i hurahia e rātou tōu hē, e hoki ai koe i te whakarau. Heoi anō tā rātou i kite ai mōu he poropititanga wairangi, he mea hei pana atu i a koe.

15: Kei te papaki ringa ki a koe te hunga katoa e tika ana i te ara, e hī ana, rūrū ana ō rātou māhunga ki te tamāhine a Hiruhārama; ko tā rātou kupu, “Ko te pā ianei tēnei i kōrerotia nei, ko te tino o te ātaahua, ko te whakahari o te whenua katoa?”

16: Hāmama tonu ki a koe ngā māngai o ōu hoariri katoa; e hī ana, tetē ana ō rātou niho, e mea ana: “Kua horomia ia e tātou. Ko te rangi pū anō tēnei tāria atu e tātou, kua tūpono mai ki a tātou, kua kitea e tātou.”

17: Kua oti i a Ihowā tāna i whakaaro ai; kua whakaritea tāna kupu i whakahaua e ia i ngā rā ō mua. Wāhia iho e ia, kīhai hoki i tohungia; kua meinga e ia te hoariri kia koa ki a koe, kua ara i a ia te haona o ōu hoariri.

18: I karanga ō rātou ngākau ki te Ariki! E te taiepa o te tamāhine a Hiona! Kia rere iho ngā roimata ānō he awa, i te ao, i te pō; kei whakatā koe, kei mutu tā te whatu o tōu kanohi!

19: Maranga, hāmama i te pō, i te tīmatanga o ngā mataaratanga: ringihia atu tōu ngākau ānō he wai ki tō te Ariki aroaro. Kia ara ake ōu ringa ki a ia, kia ora ai āu kōhungahunga e hemo nei i te kai i te ahunga mai o ngā huarahi katoa.

20: “Titiro mai, e Ihowā, whakaaroa ko wai i pēneitia e koe! E kai rānei ngā wāhine i ō rātou hua, i ngā kōhungahunga e hikihikitia ana? Kia patua koia te tohunga me te poropiti ki te wāhi tapu o te Ariki?

21: “Kei te takoto te taitama rāua ko te koroheke i runga i te whenua i ngā huarahi; kua hinga āku wāhina, āku taitamariki, i te hoari; he mea whakamate nāu i te rā i riri ai koe; tukitukia ana e koe, kīhai hoki i tohungia.

22: “Kua karanga koe ki ōku whakawehi i ngā taha katoa, pērā i te rā o te huihuinga nui, ā, kāhore tētahi i mawhiti, i mahue rānei i te rā i riri ai a Ihowā; ko āku i hikihiki ai, i whakatuputupu ai, poto ake i tōku hoariri.”

Lamentations 3

1: Ko ahau te tangata kua kite i te pōuri, he mea nā te rākau o tōna riri.

2: I ārahina e ia, i meinga kia haere i te pōuri, kāhore i te mārama.

3: He pono kua tahuri mai ia ki ahau, kua anga mai tōna ringa ki ahau, ā pau noa te rā.

4: Kua meinga nei e ia ōku kikokiko me tōku kiri kia rite ki ō te koroheke, mangungu kau i a ia ōku wheua.

5: Kua hangā e ia he patu mōku; karapotia ana ahau ki te wai kawa, ki te raruraru.

6: Kua meinga ahau e ia kia noho ki ngā wāhi pōuri, kia pērā me te hunga kua mate noa ake.

7: Kua oti ahau te taiepa mai e ia, tē puta atu ahau; kua meinga e ia tōku mekameka kia taimaha.

8: Āe rā, i ahau e karanga ana, e hāmama ana kia āwhinatia, ka āraia mai e ia tāku īnoi.

9: Kua oti anō ōku ara te taiepa mai e ia ki te kōhatu tārai, whakakōpikopikoa ake e ia ōku ara.

10: Ko tōna rite ki ahau kei te pea e whanga ana, kei te raiona i ngā wāhi ngaro.

11: Whakangaua kētia ana e ia ōku ara, haehaea pūtia iho ahau; meinga ana ahau e ia kia noho kau noa iho.

12: Kua whakapikoa e ia tāna kōpere, ā, whakatūria ake ahau e ia hei kōperenga pere.

13: Kua meinga e ia ngā pere o tāna papa pere kia ngoto ki ōku whatumanawa.

14: Kua waiho ahau hei katanga mā tōku iwi katoa; hei waiata mā rātou ā pau noa te rā.

15: Kua whakakīia ahau e ia ki ngā mea kawa, whakainumia rawatia ana ahau e ia ki te taru kawa.

16: Kua whatiwhatiia anō hoki e ia ōku niho ki te kirikiri, hīpokina ana ahau e ia ki te pungarehu.

17: Kua nekehia atu e koe tōku wairua kei tata ki te rangimārie; i wareware ahau ki te pai.

18: Kī tonu ake ahau, “Kua pirau tōku kaha, kāhore he tūmanakohanga māku ki a Ihowā.”

19: Mahara ki tōku ngākau mamae, ki tōku pōuri, ki te taru kawa, ki te wai kawa!

20: Māharahara tonu tōku wairua ki a rātou, piko tonu iho i roto i ahau.

21: E whakahokia ake ana tēnei e ahau ki tōku ngākau, koia i tūmanako ai ahau.

22: He mahi tohu nā Ihowā tē poto ai tātou, he kore nō āna mahi aroha e mutu.

23: E hou tonu ana rātou i tēnei ata, i tēnei ata; he nui tōu pono.

24: “Ko Ihowā te wāhi mōku,” e ai tā tōku wairua; “nō reira ka tūmanako ahau ki a ia.”

25: He pai a Ihowā ki te hunga e tūmanako ana ki a ia, ki te wairua e rapu ana i a ia.

26: He pai anō kia tūmanako te tangata, kia tatari mārie hoki ki tā Ihowā whakaora.

27: He pai anō mō te tangata kia amohia e ia te ioka i tōna tamarikitanga.

28: Me noho ia, tōna kotahi, me whakarongo puku hoki, nō te mea nāna i uta ki a ia.

29: Me tuku e ia tōna māngai ki te puehu; mehemea pea tērā he tūmanakohanga.

30: Me hoatu e ia tōna pāpāringa ki te tangata e papaki ana i a ia; kia kī tonu ia i te tāwai.

31: E kore hoki e mau tonu tā Ihowā panga.

32: Ahakoa whakapōuri ia, ka aroha anō ia, ka rite ki te nui o tāna mahi tohu.

33: Kāhore hoki ōna ngākau whiu, whakapōuri rānei, i ngā tama a te tangata.

34: Ko te kuru i ngā herehere katoa o te whenua ki raro i ōna waewae;

35: ko te whakapeau kē i te tika o te tangata ina whakawākia i te aroaro o te Runga Rawa;

36: ko te whakariro kē i tā te tangata ina totohe, e kore tēnā e whakapaingia e te Ariki.

37: Ko wai tēnei hei kī mai, ā, ka oti, i te mea kīhai i whakahaua e te Ariki?

38: He teka ianei e puta mai ana te kino me te pai i roto i te māngai o te Runga Rawa?

39: He aha te tangata ora i amuamu ai, te tangata ina whiua mō ōna hara?

40: E rapu tātou, e kimi i ō tātou ara, ā, ka tahuri anō ki a Ihowā.

41: Kia ara atu ō tātou ngākau me ō tātou ringa ki te Atua i te rangi.

42: I hē mātou, i whakakeke; kīhai anō koe i muru i tō mātou hē.

43: Kua hīpokina nei e koe ki te riri, tūkinotia ana mātou e koe; tukitukia ana e koe, kīhai anō i tohungia e koe.

44: Hīpokina ana e koe he kapua ki a koe, kei puta atu tā mātou īnoi.

45: Kua meinga mātou e koe hei paru tāhinga, hei mea ākiri i waenga i ngā iwi.

46: Kua hāmama mai ngā māngai o ō mātou hoariri katoa ki a mātou.

47: Ko te wehi, ko te rua, kua tae mai kei a mātou, te whakamōtī me te wāwāhi.

48: Kei te tārere nei ngā awa wai i tōku kanohi, mō te wawāhanga o te tamāhine a tōku iwi.

49: Māturuturu ana te wai i tōku kanohi, kāhore hoki e mutu, tē ai he pārīrātanga,

50: kia titiro mai rā anō a Ihowā, kia kite mai rā anō ia i runga i te rangi.

51: E meatia iho ana tōku ngākau e tōku kanohi, mō ngā tamāhine katoa o tōku pā.

52: Kua whāia kinotia ahau ānō he manu e rātou, e te hunga e hoariri ana ki ahau, kāhore he take.

53: Ngaro iho i a rātou tōku ara i roto i te poka, kua makā e rātou he kōhatu ki runga ki ahau.

54: I rere ngā wai i runga i tōku māhunga; i mea ahau, “Kua motuhia kētia ahau.”

55: I karanga ahau ki tōu ingoa, e Ihowā, i roto i te poka i raro rawa.

56: I rongo koe ki tōku reo; “Kaua e hunā tōu taringa ki te tānga o tōku manawa, ki tāku karanga.”

57: I whakatata mai koe i te rā i karanga ai ahau ki a koe; i kī mai koe, “Kaua e wehi.”

58: Kua tohea e koe, e te Ariki, ngā tohe a tōku wairua; kua hokona e koe tōku ora.

59: Kua kite koe, e Ihowā, i te hē i mahia ki ahau. Māu e whakarite tāku whakawā.

60: Kua kite koe i tō rātou mauāhara katoa, i ō rātou whakaaro katoa mōku.

61: Kua rongo koe ki tā rātou tāwai, e Ihowā, ki ō rātou whakaaro katoa mōku;

62: ki ngā ngutu o te hunga i whakatika mai ki ahau, ki tā rātou tikanga mōku, ā pau noa te rā.

63: Tirohia mai tō rātou nohoanga iho, tō rātou whakatikanga ake; ko ahau te waiatatia nei e rātou.

64: Hoatu he utu ki a rātou, e Ihowā, kia rite ki te mahi a ō rātou ringa.

65: Hoatu ki a rātou he ngākau pakeke, tāu kanga ki a rātou.

66: Whāia rātou i runga i te riri, whakangaromia atu rātou i raro i ngā rangi o Ihowā.
